# Dołączanie fontów Google Fonts

Pora na chwilę oddechu – nauczymy się wreszcie dołączać inne kroje pisma.

Kolory i typografia niewątpliwie wpływają na charakter strony i to jak ją odbieramy. Na całe szczęście dołączanie różnych, niestandardowych krojów pisma stało się możliwe i całkiem proste, o czym zaraz się przekonacie.

Zanim jednak zaczniemy szukać odpowiedniego kroju, musimy pamiętać, że jedynie fonty zapisane w odpowiednich formatach będą renderowane w konkretnych przeglądarkach internetowych.  Pamiętajmy, że posiadanie danego fontu na komputerze i jego poprawne wyświetlanie na naszym systemie, nie oznacza, że będzie się on poprawnie wyświetlać u wszystkich innych użytkowników. Cała magia tkwi w tym, by font został wyrenderowany, pomimo faktu, iż użytkownicy nie mają danego kroju pisma zainstalowanego na swoich komputerach. W tym celu najlepiej korzystać z <a href="https://www.google.com/fonts">Google Fonts</a> lub fontów webowych, których pliki należy zaimportować do CSS-a. Tę drugą metodę poznamy nieco później.

Obecnie istnieje wiele portali, które darmowo udostępniają bardzo wiele różnych fontów. Jednym z najczęściej używanych jest <a href="https://www.google.com/fonts">Google Fonts</a>.

## Jak podłączyć font z Google Fonts?
Odwiedźmy stronę <a href="https://www.google.com/fonts">Google Fonts</a> i wybierzmy font. W naszym layoucie Planty wykorzystane zostały trzy różne rodziny fontów: <i>Playfair Display</i>, <i>Montserat</i> oraz <i>Muli</i>. Znajdziemy je na <a href="https://www.google.com/fonts">Google Fonts</a>.
Fonty te poza tym, że mogą zostać podpięte pod naszą stronę, mogą także zostać ściągnięte i zainstalowane na naszych komputerach.

Jeśli szukany przez nas font (np. <i>Playfair Display</i>) został już znaleziony, należy kliknąć w ikonę <i>Quick use</i> zaznaczoną pomarańczowym kółkiem.

> ![](/images/googlefonts-quickuse.png "")

W punkcie 1. wybierzmy interesujące nas style danego kroju. W projekcie Planty będziemy korzystać z "Normal 400" oraz "Normal 400 Italic". W przypadkach, gdy współpracujemy z projektantami graficznymi zapytajmy o to, które style użyte są w projekcie.

> ![Layout do zakodowania](/images/googlefonts-styles.png "Layout do zakodowania")

Jeśli tworzymy stronę w języku polskim, upewnijmy się czy font wyposażony jest w polskie znaki. Można to sprawdzić wpisując tekst w Google Fonts i obserwując jak te znaki są wyświetlane. Domyślnie font nie ma zaznaczonego checkboksa "Latin extended", który zawiera m.in. polskie znaki.


Pamiętajmy, żeby zaznaczyć tę opcję, jeśli potrzebujemy polskich znaków. W przypadku Planty możemy zostawić opcję domyślną (teksty są w języku angielskim).


Zgodnie z tym, co znajdziesz w punkcie 3, należy umieścić poniższy tag w sekcji` <head>`.
```html
<link href='https://fonts.googleapis.com/css?family=Playfair+Display:400,400italic&subset=latin,latin-ext' rel='stylesheet' type='text/css'>
```
Dzięki znacznikowi `<link>`, podłączyliśmy do naszej strony font "Playfair Display", ale na samej stronie nic się nie zmieniło – ciągle wyświetlany jest domyślny font systemowy. Pozostało jeszcze podpięcie wybranego fonta do arkusza stylów. Dzieje się to dzięki właściwości `font-family`. W punkcie 4. na stronie Google Fonts znajdziemy nazwę fontu, którą trzeba zastosować.

```css
ul li {
	font-family: 'Playfair Display', serif;
}
```
Zastanówmy się jeszcze, co oznacza wartość `'Playfair Display', serif;` i dlaczego występuje tam nazwa `serif`?
Otóż jeśli nie zostanie znaleziony font o nazwie `'Playfair Display'` (np. nie dołączymy do naszego kodu skryptu ze strony Google Fonts), to przeglądarka wyświetli dowolny, dostępny font szeryfowy właśnie dzięki wartości `serif`.
Deklarację możemy też rozbudować o większą liczbę krojów, np.

```css
ul li {
	font-family: 'Playfair Display', 'Georgia', serif;
}
```

Kod ten oznacza: "wyświetl font 'Playfair Display'; jeśli nie jest to możliwe, to wyświetl font 'Georgia'; jeśli 'Georgia' nie została znaleziona, to wyświetl dowolny font szeryfowy".


Teraz możemy sprawdzić czy nasza lista na stronie Planty zmieniła font. W celu weryfikacji dla elementu listy odznaczmy właściwość `font-family` w Narzędziach Developerskich. Czy zaobserwowaliście zmianę fontu?

> #### Exercise::Ćwiczenie 9
>
> Pora na podłączenie pozostałych dwóch fontów do Planty. Są to <i>Muli (Normal 400)</i> oraz <i>Montserrat (Bold 700)</i>. Po podłączeniu fontów, przejdź do pliku CSS i przypisz akapitom font <i>Muli</i>, natomiast tekstowi "because we care for plants" font <i>Montserrat</i>, tak żeby osiągnąc poniższy efekt:

> ![Podłączone fonty: Muli, Montserrat oraz Playfair Display](/images/googlefonts-layout.png "Podłączone fonty: Muli, Montserrat oraz Playfair Display")
>Renderowanie fontów może nieco różnić się w zależności od przeglądarki, więc nie przejmuj się na razie, jeśli u Ciebie fonty wyglądają na "cieńsze" lub "bardziej tłuste". Pomińmy też na tym etapie wielkości fontów.
>

Możesz dodawać dowolną liczbę niesystemowych fontów. Pamiętaj jednak, że fonty ładowane są wraz z ładowaniem strony internetowej. Przy wolniejszym transferze internetowym zauważyć można doładowywanie fontów.
